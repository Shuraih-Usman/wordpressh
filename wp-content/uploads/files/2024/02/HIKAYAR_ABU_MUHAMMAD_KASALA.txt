
        An dauko wannan littafi daga shafin https://taskarnovels.com.ng ku ziyarci shafin na https://taskarnovels.com.ng domin samun kayatattun littatafan hausa kama daga kan na yake yake dana soyayya
        
 

        
Marubuci ko marubuciya zasu iya turo mana da littatafansu mu dora masu a shafinmu kyauta don masoyansu su rika Downloading a online,

 

Sannan marubuta zasu iya turo mana da tarihin rahuwarsu da tarihin rubutunsu, dama sharhin littatafansu don masoyansu su gani kuma su karu da hakan

Domin turo mana da littafi ko tarihin rayuwar marubuci ko marubuciya sai ayi mana magana ta whatssap da wannan nambar +2348140419490

 

A lura dakyau - kyauta muke saka littafi a shafinmu bama amsan ko sisin marubuci, duk wanda ya amshi kudinku da sunanmu babu ruwanmu, 

 

Alura dakyau - manazarta bama tura littafi ta private ku dena binmu private kuna neman mu tura maku littafi, duk mai bukatar littafi yaje website namu

 

Alura da kyau - Littatfanmu suna fitowa cikin manhajoji uku ne PDF,TXT da DOC amman munfi amfani da PDF da TXT masu amfani da wayar android ko tablet ko computer zai fi kyau ku riga dauko PDF da DOC 

 

Masu amfani da kananan wayoyi java ko mara java TXT zakuna zaba don shine daidai wayarku


This hausa novel was uploaded and downloaded from https://taskarnovels.com.ng
 
You can download more hausa novels there

Also you can send us your novel to upload it in our website for your fans to download it online

It is free we do not charge for uploading novel

Also if you are an Author be it online or Non online you can send us your biography including  your book summary,commentary and others via this number +2348140419490 its free we do not charge for our services 



Note that - we do not charge for our services we uploaded novels and posted biography free, any person that collect your money in our name is your fault do not blame us



Note that - pls readers stop calling us and be asking us to send you a novels we are not sending novels through whatssap or private our novels is public at any day, any time you can visits our site and download it



Note that - our ebooks came as PDF,TXT or DOC format but the popular format are PDF or TXT, those with android or tablet or pc we suggest you to download PDF or DOC
those with java phone or non-java phone we recommend you to download TXT 



This Novel is downloaded from https://taskarnovels.com.ng
to download more hausa novels visits our site at www.taskarnovels.com.ng 

For feedback and support

Facebook : https://facebook.com/taskarnovels

Twitter : https://twitter.com/taskarnovels

Telegram : https://t.me/taskarnovels 

        This Document is compiled by 
Shuraihu Usman - 08140419490
YEAR of compilation - 2023;
Published to Taskarnovels.com.ng

1ARZIKI RIGAR ƘAYA (1)

HIKAYAR ABU MUHAMMAD KASALA

Sarkin Bagadaza, kuma Sarkin Musulunci, Halifa Haruna Rashid na zaune kan karagar mulki ya harɗe, fadawa kuwa sun kewaye shi ana tsakiyar fadanci sai ga wani saurayin bawa ya shigo riƙe da wata hula da masu mulki ke sanyawa. Ita wannan hula ana kiran ta kambin sarauta. Wannan kambi da bawa ya shigo da shi an ƙera shi da jan zinari aka yi masa ado da lu'ulu'u da jauhari da dukkan duwatsu masu daraja, amma ba a rufe saman shi ba. Wannan kambi babu tamkarsa a wannan zamani, kambi ne da kuɗi ba zai iya saye ba. 

Bawa ya faɗi gaban Sarki ya yi gaisuwa, sa'annan ya ce, "ya Sarkin Musulunci, Uwargida Zubaidatu ce ta aiko ni gare ka da wannan kambi da ta sa aka ƙera mata. Ga shi an kammala ƙera shi, ta nemi jauharin da za a liƙe saman shi, ta kasa samun wanda ya yi daidai a cikin taskarta, duk wanda aka gwada sai a ga ya yi ƙarami."

Sarki ya dubi barori ya ce a tafi a dubo irin jauharin da Zubaidatu ke buƙata. Barori suka zabura da hanzari suka tafi. Can jimawa sai ga su sun dawo. Suka ce wa Sarki, "Allah ya taimake ka, mun duba taskar Sarki duka, amma ba a samu jauharin da ya yi daidai da wannan hula ba."

Halifa ya fusata ya ce, "ta yaya Sarki kamata, wanda ya mallaki sarakunan duniya duka, ɗan ƙanƙanin abu kamar wannan ya gagare ni mallaka. Kaicon ku! Ku tafi cikin kasuwanni, ku binciki dillalai da tajirai da fatake, maza ku nemo wa uwargida abin buƙatarta."

Barori suka fantsama cikin kasuwannin Bagadaza suna cigiya, har Allah ya gajishe su ba su samu jauhari mai girman da suke buƙata ba. Suka dawo gaban Sarki suka ce, "ya Sarkin Musulunci, wannan abu ya wuyata ga tajiran wannan birni da fataken da ke shigowa. Amma an ba mu labari cewa, ba za a samu wannan jauhari gun kowa ba, sai wurin wani attajiri ɗaya da ke zaune a birnin Basara mai suna Abu Muhammad Kasala."

Yayin da Halifa ya ji wannan zance, sai ya umurci wazirinsa, mai suna Ja'afaru al-Barmaki, da ya rubuta takarda zuwa ga Hakimin Basara, Muhammad al-Zubaidi, ya faɗa masa cewa, maza-maza a zo masa da tajiri Abu Muhammad Kasala zuwa Bagadaza.

Nan take Waziri Ja'afaru ya ɗauki takarda da alƙalami ya rubuta saƙon Sarki zuwa ga Hakimin Basara. Ya buga hatimi kan takarda ya naɗe ta, ya danƙa wa Masrur as-Siyafi, babban haunin Sarki. Wanda shi kuma nan take ya yi shiri tare da 'yan rakiya, suka rankaya sai birnin Basara.

Hakimin Basara ya tarye su da murna, ya shirya musu gara, suka sharɓa. Bayan sun huta sai Masrur ya ce wa Hakimin Basara, "to, ba fa zama muka zo yi ba." Ya zaro takarda, ya karanta wa Hakimi saƙon Sarkin Musulmi. Hakimin Basara ya ce, "na ji, na karɓa." Nan take ya shirya wata tawaga ya haɗa su da Masrur suka nufi gidan tajiri Abu Muhammad.

Da isar su gidan sai suka ƙwanƙwasa ƙofa. Wani bawa ya buɗe ƙyaure ya leƙo. Masrur ya ce masa, "je ka wurin ubangidanka ka faɗa masa cewa, Shugaban Muminai na nemansa zuwa Bagadaza."

Bawa ya koma cikin gida. Jim kaɗan sai ga tajiri ya fito. Ko da ya ga Masrur tare da tawagar Hakimin Basara, sai ya faɗi ya yi gaisuwa, sannan ya ce, "na ji, na kuma karɓa kiran Sarkin Musulmi. Amma ba kwa shigo daga ciki ba, ko ɗan ruwa ku kurɓa kafin na kimtsa mu tafi?"

Masrur ya ce, "ai ba dama, sata lahira! Halifa na can na jiran mu. Don haka babu buƙatar ɓata lokaci. Maza shirya ka fito mu tafi, kafin ran Halifa ya ɓaci."

Tajiri ya ce, "to bari na shiya yanzu mu tafi, amma ku shigo daga ciki ku zauna, kun san an ce shirin zaune ya fi na tsaye. Idan na shirya kuma na samu ɗan guzurin da zan kai wa Halifa, domin zuwa da wuri ya fi zuwa da wuri-wuri." Ya yi ta lallashin su dai, har suka yarda suka shiga cikin gidan.

Da kutsa kansu cikin turakar farko ta gidan, sai suka ga an daje duka bangayen nan da labulayyen alharini wanda aka yi wa cin baki da ɗanyen jan zinari, aka ƙawata su da duwatsu masu ƙyalƙali da daukar ido. Abu Muhammad ya umurci ɗaya daga cikin bayinsa da ya kai Masrur bayi, ya yi wanka, ya fitar da ƙurar tafiya daga jikinsa.

Bawa ya yi wa Masrur jagora har zuwa ɗakin wanka. Masrur ya ga ɗakin wankan da bai taɓa ganin irinsa ba. Bangayen ɗakin da daɓensa duka na duwatsu ne masu darajar gaske, waɗanda aka cakuɗa da zinariya da azurfa. Ruwan wankan kuma an gauraya su da ruwan wardi.

Bayi suka himmatu wajen yi wa Masrur da 'yan rakiyarsa hidima yayin da suke wanka. Da suka gama wanka, aka ba su tufafi na alfarma, waɗanda aka yi wa ado da kumfar zinari yayin saƙa su, suka sanya.

Bayan Masrur da 'yan rakiyarsa sun kimtsa sai suka nufi inda Abu Muhammad Kasala ke jiransu, suka tarar da shi zaune bisa wani dandamali da aka yi cikin turakarsa. A saman wannan dandamali aka girke wata ƙatuwar kujera mai kama da gado, wadda aka shinfiɗa wa katifu, aka lulluɓe katifun da zannuwan alharini. A saman wannan kujera maigidan yake zaune. Bangon da aka jingina kujerar kuma an lulluɓe shi da labulen hatsaya da alharini da aka saƙa su tare da zinariya, aka kuma lilliƙa masa duwatsun jauharai masu launi daban-daban.

Sa'adda Masrur ya shigo cikin turakar, sai Abu Muhammad ya sauko daga kan kujera, ya tarye shi da fara'a, ya sake yi masa maraba. Ya ja shi suka koma kan kujearar suka zauna wuri guda, sauran mutane kuma suka zauna kan kujerin da ke cikin turakar. Daga nan mai gida ya yi umurni da a fito da abinci da abin sha. Nan da nan bayi da kuyangi suka yi ta jido akussan abinci da gorunan abin sha suna girkewa a gaban baƙin nan.

Masrur ya saki baki yana tu'ajjibin kyawun akussan da aka kawo musu abinci a ciki, su dai ba daga itace aka sassaƙa su ba, ba kuma da dutse aka yi su ba, to ko da ƙashi aka yi su? Oho. Ya ce a ransa, 'na rantse da Allah ban taɓa ganin akussa masu kyau kamar waɗannan ba, waɗanda babu irinsu ko da a fadar Halifa.'

Kowane akushi da irin abincin da ke cikinsa, wani an zuba soyayyen nama, a wani kuma an zuba dafaffe. A wani akushin kuma an zuba farar shinkafa da zuma, wani kuma gurasa ce da miya. Aka dai girke musu abinci iri daban-daban. Suka fara ci suna taɗi, suna annushuwa, ba su farga ba har dare ya ƙwace musu. Da za su koma masauki, Abu Muhammad ya ba kowannensu dinari dubu biyar.

Washegari kuma ya ƙara yi musu kamar yadda ya yi musu jiya. Ya tufatar da su tufafi na alfarma, masu launin kore da ruwan zinari. Ya himmatu ga yi musu hidima. Da Masrur ya ga suna shirin shantakewa, sai ya ce wa Abu Muhammad, "ya kamata ka shirya mu tafi, kada Halifa ya ga mun daɗe, ransa ya ɓaci."

Abu Muhammad Kasala ya amsa masa da cewa, "ya shugabana, yi haƙuri dai ka jinkirta mini, zuwa gobe na gama duk shirin da nake yi, sai mu tafi." Don haka suka sake kwana ɗaya. 

Da gari ya waye, Abu Muhammad ya sa bayi suka shirya masa wata alfadararsa da yake hawa. Sirdin da aka ɗaura wa alfadarar da sauran kayan da aka shirya ta da su duka an yi su ne daga zinariya da azurfa da lu'ulu'u, sai ɗaukar ido suke yi cikin rana. Masrur ya dubi alfadarar nan, ya ce cikin ransa, 'zan yi mamaki idan har Halifa bai tuhumi Abu Muhammad yadda ya yi wannan arziki, idan ya je masa da tarin dukiya haka.' Daga nan suka yi sallama da al-Zubaidi, suka fita daga Basara suka fuskanci Bagadaza. A kwana a tashi, ba tare da sun tsaya ko'ina ba, har Allah ya kai su birnin Bagadaza, gidan aminci.

Za mu ci gaba ranar Laraba mai zuwa, in sha Allah.

Bukar Mada 
29/04/2023ARZIKI RIGAR ƘAYA (2)

HIKAYAR ABU MUHAMMAD KASALA

Daga nan suka yi sallama da al-Zubaidi, suka fita daga Basara suka fuskanci Bagadaza. A kwana a tashi, ba tare da sun tsaya ko'ina ba, har Allah ya kai su birnin Bagadaza, gidan aminci.

Suka wuce kai tsaye wurin Halifa. Bayan sun yi gaisuwa, Halifa ya umurci Abu Muhammad da ya zauna. Da ya zauna, sai ya sake gayar da Halifa da kyakkyawan lafazi, sa'annan ya ce, "Ya shugaban muminai, na zo maka da wata 'yar tsaraba, idan ka yarda na kawo ta gabanka yanzu."

Halifa ya ba shi dama. Daga nan sai Abu Muhammad ya ɗauko akwati ya buɗe shi, ya fara zaro tsarabar da ya kawo wa Halifa, tsarabar da babu tamkarta. Daga cikin tsarabar akwai wata bishiya da aka yi jikinta da zinariya, rassanta da yaƙutu, ganyayenta da zabarjadi, 'ya'yanta da lu'ulu'u, girman 'ya'yan kamar ƙwayayen tattabara. Halifa ya cika da mamakin ganin wannan itaciya, gayar mamaki.

Abu Muhammad ya kuma jawo wani akwati ya buɗe, ya zaro tanti irin wanda ake kafa wa sarakuna idan sun fita shan iska bayan gari, ko idan an tafi farauta ko yaƙi. Shi wannan tanti an yi rufinsa ne da dardumar da aka saƙa daga alharini da jauharai iri daban-daban, aka ƙawata ta da kwalliyar zinariya da yaƙutu da zabarjadi aka kuma yi zanen surorin tsuntsaye da dabbobi iri-iri, na gida da na daji. Sandunan da ake kafa tantin da su kuwa an yi su ne daga ɗanyen itacen turaren sandal ɗan asalin Hindu, waɗanda da zarar an fito da su waje, wuri zai gume da ƙamshi.

Halifa ya yi mamki matuƙar mamaki da waɗannan abubuwa da ya gani. Abu Muhammad ya duƙar da kai ya ce, "Ya Sarkin Musulunci, ban kawo maka wannan tsaraba don kwaɗayin wani matsayi da za ka naɗa ni ba, ban kuma kawo maka su ba a matsayin rashawa wai don wani laifi da ba aikata. Na kawo maka su ne domin kuwa babu wanda ya dace da waɗannan kaya sai kai. Ni ba kowa ba ne face talaka daga cikin talakawanka. Kuma idan Halifa ya yarda, zan nuna masa wata baiwa da Allah ya hore mini."

Halifa ya ce, "Aikata abin da kake so mu gani."

Abu Muhammad ya ce, "To, madalla."

Ya dubi wani gini da ke cikin fadar, ya motsa leɓɓansa kamar mai karanta wata addu'a, sai mutane suka ga ginin ya zo gabansa ya rusuna. Abu Muhammad ya sake yin wata ishara, sai ginin ya koma inda yake, ya kuma miƙe kamar yadda yake da fari. Daga nan kuma ya yi wata alama da idanunsa, sai aka ga dogayen akwatuna sun bayyana a cikin fadar. Ya yi musu magana, sai mutane suka ji kukan tsuntsaye na fitowa daga cikin akwatunan.

Waɗannan abubuwa sun ƙayatar da Halifa ainun. Ya ce wa Abu Muhammad, "Ya aka yi ka samu duka waɗannan abubuwa? Shin ba kai ne ake kira Kasala ba saboda ragwanci? An fa ce mini mahaifinka wanzami ne, mai yi wa mutane aski a gidan wanka. An kuma ce mini bai bar maka komai ba sa'adda ya mutu."

Abu Muhammad ya ce, "Ya Halifa, abin duk da mutane suka faɗa maka game da ni gaskiya ne, amma saurari labarina ka ji. Akwai abin al'ajabi a cikinsa, wanda da za a rubuta shi da tsinin allura bisa ga kusurwar ido da ya zama abin lura ga masu hankali. 

Ka sani cewa, ya Shugaban Muminai, Allah ya ƙara maka lafiya da tsawon kwana. Kamar yadda ka ji mutane sun ba ka labarin ƙuruciyata, to, haka ne. Ko da mahaifina ya mutu bai bar mini kome ba sai zabirar aski domin kuwa shi wanzami ne, kamar yadda ka faɗa.

Lokacin da nake yaro ana kirana da suna Abu Muhammad Kasala saboda tsabar ragwancina, ga kuma son jiki sai ka ce kyanwa. Saboda kasala idan na kwanta barci a cikin inuwa sai rana ta cim mini, ina ji ina gani, ban tashi ba, kome kuɗar da take yi mini ba ni tashi in shiga inuwa sai fa in wani ya zo ya riƙa ni na tashi. Haka na tashi a sangarce har na kai shekara goma sha biyar, lokacin ne kuma mahaifina ya karɓa kiran Ubangiji. Ya mutu bai bar mini kome ba na dukiya, sai zabirarsa ta aski.

Bayan rasuwar mahaifina, sai mahaifiyata ta shiga ɗawainiyar neman aikin da za ta riƙa samo mana abinci, har ta yi gamo da katar ta sami wurin aiki. Sai ya kasance kullum tana zuwa wurin aiki domin samo mana abin kalaci. Ni kuwa kullum ina kwance gida, sai ka ce ruwa, in mimmiƙe abina bisa shinfiɗa ina jiran dawowarta. Idan ma ta dawo ba na iya tashi sai ta kama ni ta zaunar, sai ka ce mara lafiya. Abincin ma sai ta ba ni  ga baki sannan zan ci.

Ran nan ina kwance bisa shimfiɗa, sai ga mahaifiyata ta shigo inda nake, riƙe da dirhami biyar na azurfa. Ta ce mini, "Ya ɗana, na ji labarin cewa Dattijo Abu Muzaffar zai tafi fatauci Birnin Sin. Tashi mu tafi wurinsa mu ba shi waɗannan kuɗin, idan ya isa Birnin Sin ya sayo maka wata haja da su, wadda idan aka sayar da ita nan za a sami riba, idan zai koma kuma, mu ƙara ba shi wasu kuɗin tare da ribar ya ƙara sayo mana wata hajar. Wa ya sani ko Ubangiji ya yi mana arziki da waɗannan 'yan kuɗin, domin kuwa shi ne mai arzutta wanda ya so ta inda ba ya tsammani."

Ni kuwa a lokacin na ji daɗin kwanciyar da na yi, ba na son ko motsa ƙafata saboda ragwanci. Yayin da mahaifiyata ta ga haka sai ta yi fushi, ta ce, "Na rantse da Allah, idan ba ka tashi mun tafi wurinsa ba, ba na koma kawo maka abinci ko nama. Ko ruwa ba zan ƙara kawo maka ba, sai dai yunwa ta kashe ka."

Yayin da na ji haka, ya Shugaban Muminai, kuma na tabbata lalle za ta aikata abin da ta faɗa idan ban tashi ba, sai na turɓune fuska, na ce da ita, "To, riƙa ni in tashi." 

Ta kama hannuna na miƙe zaune. Na yi miƙa tare da hamma, na ce ta ɗauko mini takalmina. Ta tafi ta ɗauko. Na ce ta saka mini su ga ƙafata, ta saka mini. Daga nan sai na ce, to, ta riƙa ni in miƙe tsaye. Ta riƙa ni na miƙe tsaye, har za ta sake ni, na ce ni sai na dogara ga jikinta zan iya tafiya, idan kuwa ba haka ba faɗuwa zan yi. Haka dai ta yarda na jingina ga jikinta, muka tafi ina jan ƙafafu, jallabiyar da na sanya na taɗiye ni, kamar mai koyon tafiya.

Ko da muka isa bakin teku, mun tarar da har tawagar fatake sun shirya kayansu cikin jirgin ruwa suna shirin tafiya. Dattijo Abu Muzaffar shi ne shugaban tafiyar. Mutumin kirki ne, ga shi da gaskiya da riƙon amana, sa'annan kuma akwai shi da tausayin talakawa. Muka gaishe shi, sa'annan na ce da shi, "Ya baffana, shin kai ne Abu Muzaffar?" 

Ya amsa mini, "Ni ne, ya ɗana." 

Na karɓi dirhaman nan daga hannun mahaifiyata, na miƙa masa na ce, "Karɓi wannan kuɗin, ka sayo mini wata haja daga ƙasar Sin, ko Allah zai ƙaddara in sami riba daga gare ta idan na sayar da ita a nan."

Dattijo ya juya wajen fatake ya tambaye su, "Kun san wannan saurayi ne?"

Fatake suka amsa, "I, sunansa Abu Muhammad Kasala. Tun da muke ba mu taɓa ganinsa a kan dugadugansa ba, wai kuma har yana tafiya, sai yau. Rabon da mu gan shi ya fito waje ma an daɗe. Kullum yana gida yana sharar barci."

Za mu ci gaba ranar Asabar mai zuwa, in sha Allah.

Bukar Mada 
03/05/2023ARZIKI RIGAR ƘAYA (3)

HIKAYAR ABU MUHAMMAD KASALA

Dattijo ya juya wajen fatake ya tambaye su, "Kun san wannan saurayi ne?"

Fatake suka amsa, "I, sunansa Abu Muhammad Kasala. Tun da muke ba mu taɓa ganinsa a kan dugadugansa ba, wai kuma har yana tafiya, sai yau. Rabon da mu gan shi ya fito waje ma an daɗe. Kullum yana gida yana sharar barci."

Daga nan sai ya juyo gare ni ya ce, "Ya ɗana ba ni kuɗin, ina roƙon Allah ya albarkace su a cikin wannan tafiya da za mu yi." Ya karɓi kuɗi daga hannuna. Ni da mahaifiyata kuwa sai muka juya zuwa gida.

Dattijo Abu Muzaffar da sauran fatake suka gama shirin da za su yi duka, suka kwance jirgi suka tsunduma cikin teku, suka nufi Birnin Sin. A kwana a tashi har Allah ya saukar da su lafiya. Suka yi ciniki suka gama, suka juyo zuwa gida. Bayan sun yi rabin tafiya sai Abu Muzzafar ya ce, "Af, na kuwa manta da saƙon yaron nan Abu Muhammadu. Babu makawa mu koma zuwa Birnin Sin in sayo masa wata haja da kuɗinsa, wadda zai ci riba da ita idan mun koma gida."

Da sauran fatake suka ji haka, kuma suka ga irin nisan da suka yi da Birnin Sin, ga shi kuma har sun fara jin ƙamshin gida. Sai suka yi ta roƙon Dattijo Abu Muzaffar a kan kada su koma da baya. Abu Muzzafar ya ce musu babu dama, lalle sai sun koma. Fatake suka ce idan ya yarda kowane ɗaya daga cikinsu zai ba da ribar abin da za a samu daga dirhamin nan biyar. Dattijo ya yarda da haka. Fatake suka haɗa kuɗi masu yawa suka ba shi, ya tattara su ya ƙulle wuri guda, sa'annan suka ci gaba da tafiya.

Suka yi ta tafiya har suka iso ga wani tsibiri, suka tarar da birni babba a cikin wannan tsibiri. Suka ɗaure jirginsu bakin gaɓa, suka shiga cikin birni domin sayen kayan ƙarau na zinariya da azurfa da nau'o'in jauhari. Abu Muzaffar ya ga wani mutum da birai da yawa wurinsa. Ya ga wani tsohon biri a cikin biran nan, gashin jikinsa duk ya fara koɗewa saboda tsufa. Idan sauran biran nan suka ga hankalin mutumin nan mai kula da su ba ya wurinsu, sai su rufar wa tsohon birin nan da bugu da yakushi, har sai mutumin ya juyo gare su ya yi musu tsawa. Idan ya ƙara juyawa wani wurin sai biran nan su sake rufe tsohon birin nan da duka.

Yayin da Abu Muzaffar ya ga haka, sai tausayin birin ya kama shi. Ya matsa kusa ga mutumin ya ce, "Ko za ka sayar mini da wannan biri naka?"

Mai biri ya ce, "Nawa za ka saya?"

Abu Muzaffar ya ce, "Ina da dirhami biyar na wani maraya da ya ba ni sallahu, idan ka sallama mini shi haka na biya."

Mutumin ya ce, "Kawo kuɗi. Allah ya sa wannan biri ya amfane ka." Dattijo Abu Muzaffar ya kawo kuɗi ya ba dillalin birai. Bayi suka ja shi, suka kai ga jirgi suka ɗaure.

Bayan sun gama sayayyar da za su yi a cikin wannan birni, sai suka kwance jirgi suka ci gaba da tafiya. A kwana a tashi kuma suka kai ga wani tsibirin. Suka ɗaure jirginsu bakin gaɓa suka taka bisa tudu suka tarar da wani ɗan ƙauye. Suka sami mutanen ƙauyen ba su da wata ɗabi'a sai a yi jinga da su, su yi nutso cikin teku su lalubo ma'adinai irinsu zinariya da azurfa da kuma wuri, su ba wanda ya ɗauki ijara tasu.

Fataken nan kowa ya ɗauki hayar mutum guda ya biya shi, mutanen suka faɗa cikin teku suka yi ƙasa suna lalube. Yayin da birin nan ya ga haka, sai ya kwance ɗaurin da aka yi masa, ya faɗa cikin ruwa tare da masu laluben ma'adinai. Da Abu Muzaffar ya ga haka sai ya yi salati, "Babu tsimi babu dabara face daga Allah Maɗaukakin Sarki. Mun rasa wannan biri bisa ga abin da Allah ya ƙaddara na asarar kuɗin wannan yaro."

Bayan wani ɗan lokaci kaɗan sai masu nutso suka yiwo sama, sai ga birin nan shi ma ya yiwo sama tare da mutane, hannuwansa cike da ma'adinai ya kawo wa Abu Muzaffar. Dattijo ya cika da mamaki, ya ce, "Haƙiƙa akwai abin al'ajabi tattare da wannan dabba. 

Daga nan fatake suka hau jirginsu, suka ci gaba da tafiya, har suka iso ga tsibiri na uku. Shi wannan tsibiri ana kiransa da Tsibirin Zannuji. Tsibiri ne na waɗansu baƙaƙen mutane masu cin naman mutum. Yayin da baƙaƙen mutanen nan suka hango jirgin su Abu Muzaffar, sai kowane daya daga cikinsu ya jawo kwale-kwalensa ya nufi jirgin fataken nan yana lasar baki.

Kafin fataken nan su farga har baƙaƙen mutanen nan sun zagaye jirginsu, kowane baƙin mutum ya kama rabonsa daga cikin fataken nan, ya ɗaure ya jefa cikin kwale-kwalensa. Suka juya zuwa cikin tsibirin tare da jirgin fataken, suka ɗaure jirgin a bakin gaɓa. Suka tafi da fataken da suka kama gaban Sarkinsu. Nan take Sarki ya sa aka yanka wasu daga cikinsu aka babbaka masa, ya ce a ɗaure saura a kurkuku. Aka tafi da su, cikin tsananin tashin hankali da firgita, aka ɗaure su.

Yayin da dare ya yi tsaka, sai birin nan ya tafi wurin Abu Muzaffar ya kwance shi. Da sauran fatake suka ga haka sai suka ce wa Abu Muzaffar, "Ka taimake mu ka kuɓutar da mu daga halaka, ya Abu Muzaffar."

Shi kuwa sai ya ce musu, "Ku sani cewa, wannan biri ne ya kuɓutar da ni, da yardar Ubangiji Maɗaukakin Sarki, kuma zan biya shi dinari dubu ladar kuɓutar da ni da ya yi." 

Sai fatake suka ce, "Mu ma za mu biya shi lada kamar yadda ka biya shi, idan dai har ya kwance mu daga ɗauri." Daga nan sai biri ya kwance su, ɗaya bayan ɗaya. Suka yi sauri suka nufi inda jirginsu yake. Suka tarar ko allura ba a cire ba daga cikin jirgin. Suka shiga suka tuƙa da sauri, suka bar wannan tsibiri.

Bayan sun yi nisa da tafiya, sai Abu Muzaffar ya ce da su, "Ya ku fatake, ku cika alkawarinku ga biri." Suka ce, "Mun ji, mun karɓa." Kowa ya jawo jakar kuɗinsa ya ƙirga dinari dubu ya ba Abu Muzaffar. Shi ma ya ƙirga dinari dubu ya haɗa da waɗanda fatake suka ba shi, ya ƙulle su wuri guda. Sai ya kasance an tara wa birin nan kuɗi masu yawan gaske.

Za mu ci gaba ranar Laraba mai zuwa, in sha Allah.

Bukar Mada 
06/05/2023ARZIKI RIGAR ƘAYA (4)

HIKAYAR ABU MUHAMMAD KASALA

Bayan sun yi nisa da tafiya, sai Abu Muzaffar ya ce da su, "Ya ku fatake, ku cika alkawarinku ga biri." Suka ce, "Mun ji, mun karɓa." Kowa ya jawo jakar kuɗinsa ya ƙirga dinari dubu ya ba Abu Muzaffar. Shi ma ya ƙirga dinari dubu ya haɗa da waɗanda fatake suka ba shi, ya ƙulle su wuri guda. Sai ya kasance an tara wa birin nan kuɗi masu yawan gaske.

Suka ci gaba da tafiya, kwanci tashi, har suka isa birnin Basara. 'Yan uwa da abokan arziki suka tare su da murna, suka yi musu barka da zuwa. Abu Muzaffar ya tambayi mutane, "Ina yaron nan Abu Kasala?" 

Nan take labari ya ishe uwata, ya Shugaban Muminai, ta zo wurina ina barci, ta tayar da ni ta ce, "Tashi ka tafi wurin Abu Muzaffar, na ji an ce jirginsu ya iso, ka ga me ya sayo maka. Wataƙila Allah ya sa ka sami abin kanka daga kuɗin da muka ba shi."

Na mutsuttsuke idona ina gunaguni, saboda an tayar da ni daga barci. Sai ba ce wa mahaifiyata, " To, riƙa ni in tashi." 

Ta kama hannuna na tashi zaune. Na ce ta ɗauko mini takalmina ta sanya mini. Bayan ta sa mini takalmi, na ce ta riƙa ni in miƙe tsaye, kuma ta taimake ni wurin tafiya. Haka dai ta lallaɓa ni, kamar kwai, muka tafi ina jan ƙafafu, riga na taɗiye ni kamar zan faɗi, har muka isa bakin teku, inda fatake suka sauka.

Yayin da Dattijo Abu Muzaffar ya gan ni, sai ya tare ni da fara'a yana cewa, "Lale marhabin, barka da zuwa, ya kai wannan yaro, wanda kuɗinsa suka yi sanadin tsirar mu daga halaka, tare da yardar Ubangiji Maɗaukakin Sarki." Ya miƙo mini biri, ya ce, "Tafi da wannan biri wanda na sayo maka idan na gama kimtsawa zan aiko zuwa gare ka."

Na ja biri ga hannuna ina gunaguni, ina cewa, "Wallahi ni dai ban ga alfanun wannan biri da Abu Muzaffar ya sayo mini ba. Ta yaya biri zai amfane ni?" Da muka isa gida na ce wa mahaifiyata, "Kin matsa mini da dole sai na yi kasuwanci, kin hana ni more barcina. To, ga hajar da aka sayo mini nan, dube ta ki gani." Na nuna mata biri.

Daga nan sai na sami wuri na zauna, zuciyata cike da takaici. Ban daɗe da zama ba sai ga bayin Abu Muzaffar sun shigo inda nake. Suka tambaye ni, "Kai ne Abu Muhammadu Kasala?" 

Na amsa musu, "I." 

Daga nan sai ga Abu Muzaffar ya shigo da kansa. Na tashi na kama hannuwansa na sumbaci 'yan yatsunsa. Ya ce mini, "Ya Abu Muhammad, biyo ni zuwa gidana." 

Na amsa masa, "Na ji, na karɓa." Ya shige gaba na bi shi a baya, har muka isa gidansa.

Ya ɗauko dukkan kuɗin nan da ya samu ta sanadin biri, da kuma kayan jauhari da birin nan ya tsamo cikin ruwa, ya ba ni. Ya ce mini, "Karɓi wannan, duka naka ne. Su ne ribar da aka samu daga dirhaminka biyar da ka ba ni." Ya kwashe labarin abin da ya faru yayin tafiyarsu ya gaya mini. Ya ɗauko akwatuna ya sa mini dukkan dukiyata cikinsu ya kulle. Ya kira wasu bayinsa ya ce su ɗaukar mini zuwa gidana. Ya kawo mabuɗan akwatunan ya ba ni. Ya ce, "Tafi da wannan dukiya, dukkanta mallakarka ce."

Na tafi da dukiya wurin mahaifiyata na nuna mata. Ta yi matuƙar farin ciki, ta ce, "Ya ɗana, lokaci ya yi da za ka watsar da wannan kasala taka. Ka ga dai yanzu Allah ya arzutaka da dukiya, yi maza ka tafi kasuwa ka sami rumfa ka fara kasuwanci."

Nan take kuwa sai na ji wani sabon karfi a jikina, ragwancina ya tafi, kamar cirar ƙaya. Ashe dai talauci shi ke kawo lalaci da kasala. Na sami rumfa a cikin kasuwa, na shiga saye da sayarwa gadan-gadan. 

Kullum kuwa idan na buɗe rumfata sai mu zauna wuri guda tare da birin nan. Abin da na ci shi yake ci duka, abin da na sha kuma shi yake sha. Sai dai wani abin mamaki game da birin nan shi ne, kullum da safe ya kan bar ni, ya yi tafiyarsa. Ba ya dawowa wurina sai da tsakar rana, kuma idan ya dawo yakan zo da jaka ɗauke da kuɗi dinari dubu, sai ya ajiye ta kusa gare ni ya zauna. Haka yake yi kullum. Da wannan kuɗi da biri ke kawo mini kullum da kuma ribar da nake samu a rumfata, sai na zama hamshaƙin attajiri. Na mallaki gidaje da yawa, na sayi ganoki da lambuna. Na mallaki bayi da kuyangi, baƙaƙe da farare, masu yawan gaske.

Wata rana ina zaune a cikin rumfata tare da biri, sai na ga yana ta waige-waige, kamar mai neman wani abu. Na ce a cikin raina, "Me yake damun wannan dabba yau?" 

Kamar ya ji abin da na faɗa, sai Allah ya buɗe masa baki, ya yi magana da gwalamniya, kamar yaro mai koyon magana, ya ce, "Ya Abu Muhammad!"

Yayin da na ji biri ya yi magana, sai na firgita don tsoro. Sai ya ce mini, "Kada ka ji tsoro, yanzu zan sanar da kai labarina." 

Ya ci gaba da cewa, "Ka sani, ni maridi ne daga aljanu. Na zo wurinka ne domin in taimake ka, in fitar da kai daga cikin talauci. Yanzu kana ɗaya daga cikin manyan attajiran wannan birni. Lokaci ya yi da za ka saka mini da tawa buƙata zuwa gare ka."

Na tambaye shi, "Mecece buƙatarka gare ni?"

Ya amsa mini, "Ina so in haɗa ka aure da wata yarinya kyakkyawa, mai hasken fuska kamar wata daren goma sha huɗu."

Na dube shi cike da mamaki na ce, "Da yaya za ka haɗa ni aure da wannan yarinya, kuma wacece ita?"

Biri ya ce mini, "Gobe ka sanya tufafinka na alfarma, waɗanda suka fi kowaɗanne kyau. Ka hau alfadara wadda aka ɗaura wa shimfiɗa ta zinariya, ka tafi zuwa ga kasuwar 'yan harawa. Ka tambayi rumfar Sharif, idan aka nuna maka shi, ka shiga rumfarsa ka zauna kusa gare shi. Ka ce masa, ka zo neman auren 'yarsa wance. Idan ya ce maka, ba ka da arzikin da za ka auri 'yarsa, ka zaro jakar kudi mai dinari dubu ka ba shi ita. Idan ya buƙaci ƙari, ka ƙara masa. Idan ya kuma buƙatar ƙari, ka ƙara masa. Ina so ka saye shi da kudyi har ya amince da zai aura maka 'yar tasa."

Za mu ci gaba ranar Asabar mai zuwa, in sha Allah.

Bukar Mada 
06/05/2023ARZIKI RIGAR ƘAYA (5)

HIKAYAR ABU MUHAMMAD KASALA

Biri ya ce mini, "Gobe ka sanya tufafinka na alfarma, waɗanda suka fi kowaɗanne kyau. Ka hau alfadara wadda aka ɗaura wa shimfiɗa ta zinariya, ka tafi zuwa ga kasuwar 'yan harawa. Ka tambayi rumfar Sharif, idan aka nuna maka shi, ka shiga rumfarsa ka zauna kusa gare shi. Ka ce masa, ka zo neman auren 'yarsa wance. Idan ya ce maka, ba ka da arzikin da za ka auri 'yarsa, ka zaro jakar kuɗi mai dinari dubu ka ba shi ita. Idan ya buƙaci ƙari, ka ƙara masa. Idan ya kuma buƙatar ƙari, ka ƙara masa. Ina so ka saye shi da kuɗi har ya amince da zai aura maka 'yar tasa."

Na ce, "Na ji, na karɓa. Gobe kuwa zan aikata kamar yadda ka umurce ni."

Washe gari na sanya tufafina na alfarma, na ɗaura wa alfadarata shimfiɗa ta zinariya. Na tafi tare da bayi goma, biyar na yi mini zagi, biyar na dafe da kuturi, har muka isa kasuwar 'yan harawa. Aka nuna mini Sharif yana zaune a cikin rumfarsa. Na sauka daga kan alfadara, na shiga cikin rumfarsa na gaishe shi, sa'annan na zauna kusa gare shi. Ya dube ni ya ce, "Mun yi murna da zuwanka. Ka zo ne domin ƙulla harakar kasuwanci a tsakaninmu?"

Na amsa masa, "I, na zo da wata muhimmiyar magana ce zuwa gare ka."

Ya tambaye ni, "Wace magana ce wannan?"

Na amsa masa, "Na zo neman auren 'yarka ne." Na sunkuyar da kaina kasa, ina jiran in ji abin da zai ce.

Ya dube ni da kyau, ya sake dubana, ya ce, "Ba ka da kuɗin da za ka auri 'yata, kuma menene asalinka da darajarka?"

Na zaro wata jaka mai ɗauke da dinari dubu na jan zinari, na miƙa masa, na ce, "Waɗannan su ne darajata kuma su ne matsayina, kamar yadda wani mai hikima ya faɗa, 'babban matsayin mutum ga sauran mutane ita ce dukiya.' Ko ba ka ji yadda aka faɗa ba a cikin wannan waƙa:

"Mai dirhami biyu shi yake da abin faɗa,
      Zancen da yas so duk yakan furta a baki nasa.

Ka ga an tsare shi ana ta sauraren batu,
      Shi ko yana ta isa da alfahari da iko nasa.

Sani dai saboda kuɗin ake masa fada,
      Ba don su ba da ka tarar da ana ta ƙyama tasa.

Da zai yi ƙarya 'yar kaɗan ko mai yawa,
      To sai ka ji jama'a suna ta yabo na zance nasa.

Amma talaka idan ya furto gaskiya domin a ji,
      To za su ce ƙarya yake ta faɗa a zance nasa.

Ka sani kuɗi ne martaba a idon mutanen zamani,
      Mai su yakan miƙe ƙafarsa yana ta mulki nasa.

Su ke zama harshe ga mai son yin batu,
      Su ne makamin far ma duk maƙiya a yaƙi nasa."

Yayin da ya ji wannan waƙa sai ya duƙar da kansa ƙasa, ya yi jim cikin tunani. Can ya ɗago kansa ya ce mini, "Idan har da gaske kake yi za ka auri 'yata, to, ka ƙaro mini dinari dubu uku."

Na ce, "To."

Na aiki ɗaya daga cikin bayina cewa ya ruga gida ya ɗauko mini dinari dubu uku. Da bawa ya kawo mini kuɗi, sai na miƙa wa Sharif. Nan take ya tashi, ya kulle rumfarsa. Ya gaya wa abokansa attajirai maganar ɗaurin aurena da 'yarsa, ya kuma gayyace su zuwa gidansa domin su shaidi ɗaurin aurenmu. Ya juyo wurina ya ce mini, in tafi in shirya, nan da kwana goma za a ɗaura aurenmu da 'yarsa. Na koma gida cike da farin ciki. Na gaya wa biri yadda muka yi da uban yarinya. Ya ce mini, "Ka yi daidai."

Yayin da lokacin ɗaurin aure ya kusa, sai biri ya ce mini, "Akwai wani abu da nake so ka yi mini, idan ka yi mini wannan abu to zan ba ka dukkan abin da ka bukyata daga gare ni." 

Na tambaye shi, "Mene ne wannan abu?"

Ya ce mini, "A cikin ɗakin da za ka tare da amaryarka, za ka ga ƙofar wani ɗaki a rufe da kwaɗo na tagulla. Ka fakaici idon matarka idan ta yi barci, ka tafi ga wannan ƙofar ɗakin, ka laluba daga ƙasan ƙofar za ka ji mubuɗin kwaɗon, ka dauka ka buɗe ƙofar. Idan ka shiga cikin ɗakin za ka ga wani babban akwati na baƙin ƙarfe, wanda ba ya da marufi. Daga cikin akwatin, a kowace kusurwa tasa, za ka ga wani farin ƙyalle abin rubucewa da ɗalamusai. Daga tsakiyar akwatin kuma akwai wani faifai cike da kuɗi. A bisa faifan za ka ga wani farin zakara a ɗaure, da wata baƙar laya a ƙafarsa ta hagu. Daga gefen akwatin kuma za ka ga macizai guda goma sha ɗaya, a ɗaya gefen kuma za ka ga wata wuƙa ta azurfa. To, ka ɗauki wuƙar ka yanke kan zakaran nan da ita, kuma ka yayyanke ƙyallayen nan masu ɗalamusai. Sa'annan ka kifar da akwatin. Daga nan sai ka yi sauri ka koma wurin matarka, ka kwanta. Wannan shi ne abin da nake so kawai ka aikata mini."

Na ce masa, zan aikata abin da ya umurce ni da shi. 

Da ranar daurin aure ta zo, na tafi tare da jama'ata zuwa gidan Sharif. Aka rubuta takardar ɗaurin aurena da yarinya tare da shaidu, aka shafa Fatiha, mutane suka watse. Da dare ya yi na shiga wurin amaryata, na gan ta yarinya ce kyakkyawar gaske wadda harshe ba zai iya bayyana kyawunta ba, nan take kuwa tsananin son ta ya soki zuciyata, ya bi jijiyoyi ya mamaye dukkan jinin jikina.

Muka shiga zance da ita har na lura cewa barci ya soma cin ƙarfinta. Sai na tashi a hankali na duba daidai inda biri ya kwatanta mini, sai kuwa na ga ƙofar ɗaki kulle da kwaɗon tagulla. Na laluba daga ƙasan ƙofar na ɗauki mabuɗi na buɗe kwaɗon, na shiga cikin ɗakin. Na ga akwatin nan, na aikata kamar yadda biri ya bayyana mini duka.

Ina shirin fitowa daga cikin ɗakin kenan, sai na ga yarinya tsaye a bayana. Yayin da ta ga abin da na aikata, sai ta dafe kai ta fashe da kuka. Na ji tana cewa, "Babu tsimi babu dabara face daga Allah Maɗaukakin Sarki. Babu shakka yau Maridi zai yi galaba a kaina." 

Daga nan sai muka riƙa jin wata irin kururuwa mai ban tsoro, da rugugi mai ƙarfin gaske har ƙasan ɗakin da muke ciki na motsawa. Sai ga Maridi ya bayyana a cikin ɗakin, ya suri yarinya ya tashi sama da ita tana kuka.

Na yi tsaye kamar mutum-mutumi, ina tunanin abin da ya faru, ina zargin kaina bisa ga abin da na aikata. Ina nan tsaye sai ga Sharif ya shigo ɗakin da nake da sauri, yana kuka yana marin fuskarsa. Ya ce da ni, "Ya Abu Muhammad, me ya sa ka aikata wannan abu? Ka sani na aikata wannan sirri ne domin in tsare 'yata daga wannan mugun Maridi, la'ananne, wanda tun tsawon shekaru shida da suka wuce yake neman hanyar da zai sace ta daga gare ni. Amma bai yi nasara ba sai yau, babu amfanin zamanka cikin wannan gida, ka tafi ka bar mana gida."

Na fita cikin daren nan na nufi gidana, ina mai baƙin cikin abin da ya faru. Na nemi birin nan sama da ƙasa, amma ban gan shi ba. Sai na tabbata cewa lalle shi ne Maridin da ya sace mini amarya, watau da ma yaudara ta ya yi domin in ɓata sihirin da ya hana shi sace ta tsawon shekaru. Mai son abinka ya fi ka dabara! 

Na zauna ina mai matuƙar nadama bisa ga abin da na aikata. Na riƙa marin fuskata don takaici. Haka na kasance har zuwa fitowar alfijir. Wata zuciya ta ce mini, "Menene amfanin zamanka a nan kana marin fuskarka? Tashi ka shiga duniya neman matarka."

Na fita daga cikin gidana, da sanyin safiya, na nufi bayan gari, amma ban san inda zan nufa ba. Na fita daga cikin gari, na shiga cikin daji, wanda ya kasance hamada ce, babu komai cikinta, daga rairayi sai rairayi. Na yi ta tafiya cikin rairayin nan har rana ta take ban tsaya ba. Na gaji tiɓis, ga kuma ƙishirwa ta soma koɗa ni, ba alamar ruwa gaba, ba alamarsa baya.

Za mu ci gaba ranar Laraba mai zuwa, in sha Allah.

Bukar Mada 
13/05/2023
ARZIKI RIGAR ƘAYA (6)

HIKAYAR ABU MUHAMMAD KASALA

Na fita daga cikin gidana, da sanyin safiya, na nufi bayan gari, amma ban san inda zan nufa ba. Na fita daga cikin gari, na shiga cikin daji, wanda ya kasance hamada ce, babu komai cikinta, daga rairayi sai rairayi. Na yi ta tafiya cikin rairayin nan har rana ta take ban tsaya ba. Na gaji tiɓis, ga kuma ƙishirwa ta soma koɗa ni, ba alamar ruwa gaba, ba alamarsa baya. Can da almuru, ina cikin tafiya ina jan ƙafafu, sai na ga waɗansu macizai guda biyu suna faɗa, ɗaya fari, ɗaya kuma rawaya. Sai na ga rawayan yana neman ya halaka farin. Na duƙa na ɗauki wani ƙaton dutse na kwantsama masa shi, nan take ya mutu.

Da farin macijin ya ga haka sai ya gudu. Zuwa can sai ga shi ya dawo tare da wasu macizan guda goma, dukkaninsu farare. Suka tafi wurin gawar wancan macijin, rawaya, suka yi mata kaca-kaca, sai kansa kawai suka bari. Daga nan suka koma inda suka fito. Ni kuwa saboda tsananin gajiya, da kuma wahala sai na faɗi durƙushe a kan gwiwowina. Ina nan durƙushe sai na ji wata murya mai daɗi tana waƙa, na waiga ko'ina amma ban ga kowa ba. Muryar ta ci gaba da waƙa tana cewa:

"Haka ƙaddarori kan taho gun taliki,
      Yadda Jallah ya tsaro su ba mai kariya.

Allahu Rabbi yakan yi canjin lamari,
      A cikin daƙiƙa ko a ƙibta idaniya."

Yayin da na ji waƙa amma ban ga mai yin ta ba, ya Shugaban Muminai, sai na tsorata matuƙar tsoro. Sai kuma na ji wata muryar daga bayana tana waƙa waɗannan baitoci:

"Yi farin ciki ya kai mutum ga agaji,
      Da ka ɗauki Ƙur'ani yana maka nuniya.

Tsoro na shaiɗan ko mutum duka kar ka ji,
      Domin kana bisa godabenmu na Anbiya."

Da na ji wannan waƙa sai na yi ƙarfin hali na ce, "Ina gama ka da Allah, Ubangijin talikai, waye kai?" Daga nan sai na ga mai waƙar ya bayyana a cikin siffar mutum namiji.

Ya ce mini, "Kada ka ji tsoro, labarin alherinka ya iske mu. Mu, muna daga cikin aljanun da suka bayar da gaskiya ga addinin Islama. Shin kai kana da wata buƙata da kake so mu biya maka?"

Na amsa masa, "Haƙiƙa ina da buƙata. Ina da matuƙar bukatar wani abu, domin kuwa musiba ta afka mini wacce da ɗai irinta ba ta taɓa afka wa wani ɗan Adam ba."

Sai na ji ya ce, "Ai kai ne Abu Muhammadu Kasala ko?" Bai jira na ba shi amsa ba, sai ya ci gaba da cewa, "Ya Abu Muhammadu, ni ɗan uwan farin macijin nan ne da ka taimaka, wanda ka kashe wa abokin faɗa. Mu huɗu muke 'yan uwan juna, ubanmu ɗaya uwarmu ɗaya. Dukkaninmu a halin yanzu kana da bashi a kanmu, wanda dole ne mu biya ka shi. Ka sani cewa birin nan da ya yaudare ka, maridi ne daga cikin kafuran aljanu. Ba domin ya yaudare ka ba har ka ɓata sihirin da Sharif ya yi, da babu yadda za a yi ya sace yarinyar nan. Domin ya daɗe yana neman hanyar da zai sace ta bai samu ba, sai da ya yi amfani da kai ka ɓata sihirin. Amma kada ka damu, za mu taimake ka, ka kashe shi ka kuma taho da matarka, domin alherin da ka aikata wa ɗan uwanmu." 

Daga nan sai ya ɗaga kansa sama, ya yi wata irin ƙara da kururuwa mai ƙarfi. Yana rufe bakinsa sai ga gungun wasu aljanu sun bayyana a gabansa. Ya tambaye su labarin maridin da ya sace mini mata, sai ɗaya daga cikinsu ya ce, "Na san inda yake, yana can ƙarshen duniya a Birnin Tagulla, birnin da rana ke faɗuwa."

Sai aljanin nan na farko ya dube ni ya ce, "Ya Abu Muhammadu, ka tafi tare da wannan aljani, zai ɗauke ka bisa bayansa, ya kai ka har cikin Birnin Tagulla. Zai gaya maka sharuɗɗan da za ka bi duka, ka kashe maridi ka dawo da matarka. Sai dai ka kula, wannan aljani da zai ɗauke ka ba musulmi ba ne, don haka kada ka furta sunan Allah yayin da kake bisa bayansa. Idan kuwa ka ambaci sunan Allah kana bisa gare shi, to, zai jefar da kai ne, wanda hakan zai iya sanadin halakarka."

Na ce masa, na ji na yarda. Ya kira ɗaya daga cikin aljanun ya ce masa ya ɗauke ni ga bayansa ya tafi da ni zuwa Birnin Tagulla. Aljani ya matso kusa gare ni, ya duƙa ya ce, "Hau."

Na yi tsalle na haye bisa bayansa, ya kaɗa fukafukansa ya tashi da ni sama. Ya yi ta tashi da ni sama har na daina ganin ƙasa, duniyar ta koma mini tamkar hayaƙi. Muka yi kusa ga taurari, na gan su manya-manya tamkar tsaunuka. Na jiyo wasu muryoyi daga sama suna tsarkake sunan Ubangiji, shi kuwa aljanin nan sai ya takale ni da hira domin kada in kira sunan Allah. 

Muna cikin tashi cikin iska sai na ga wani ɗan ƙaramin aljani cikin tsanwar tufafi, gashin kansa mai tsawo har bisa ga duga-dugan kafafunsa, iska na kwasar shi. Yana riƙe da wani mashi mai tsinin gaske, tsinin mashin kuma yana fitar da wuta.

Aljanin nan ya matso kusa ga kunnena, ya ce, "Ya Abu Muhammadu, ka ce babu sarki sai Allah, Annabi Muhammadu Manzon Allah ne. Idan ba haka ba zan soke ka da wannan mashi."

Yayin da na ji haka, da ma duk na gaji da rashin kiran sunan Allah da ban yi ba, sai na ce, "Na shaida babu sarki sai Allah, Annabi Muhammadu Manzon Allah ne." 

Ina faɗin haka sai aljanin nan mai tsanwar tufafi ya juya wurin aljanin da yake ɗauke da ni ya ce masa, "ka ce babu sarki sai Allah, Annabi Muhammadu Manzon Allah ne. Idan ba haka ba zan soke ka da wannan mashi."

Aljani ya ce, "Faufau!"

Nan take aljanin nan ya soke shi da mashi. Aljani ya kama da wuta, ya ƙone ƙurmus, ya zama toka. Ni kuwa na sulmiyo daga bayansa na yiwo ƙasa. Na rufe idanuna ina ta salati, ina kuma jiran in ji yadda ƙasusuwana za su ragwargwaje idan na faɗo ƙasa. Allah da ikonsa sai na faɗa cikin ruwan teku ƙundum, kamar an jefo dutse. Ashe kuma kusa ga wasu masu jirgi su biyar na faɗo. Suna gani na sai suka jawo ni, suka saka ni a cikin jirginsu.

Suka tarairaye ni har hankalina ya dawo jikina, sa'annan suka yi ta yi mini magana da wani irin harshe wanda ba na fahimta. Na yi musu alama cewa ba na fahimtar abin da suke cewa.

Za mu ci gaba ranar Asabar mai zuwa, in sha Allah.

Bukar Mada 
17/05/2023ARZIKI RIGAR ƘAYA (7)

HIKAYAR ABU MUHAMMAD KASALA

Suka yi ta yi mini magana da wani harshe wanda ba na fahimta. Na yi musu alama cewa ba na fahimtar abin da suke cewa. Suka ƙyale ni, muka yi ta tafiya cikin jirgi har kusan ƙarshen rana. Suka jefa komarsu a cikin ruwa suka kamo ƙaton kifi, suka gasa shi, suka ba ni na ci na ƙoshi. Haka muka yi ta tafiya har muka isa birninsu. 

Suka kai ni ga Sarkinsu, wanda na fahimci yana gane harshena na Larabci. Na sumbaci ƙasa gabansa, na gaishe shi da ladabi. Ya kawo tufafi na alfarma ya ba ni, ya naɗa ni ɗaya daga cikin fadawansa. Na tambayi Sarki sunan wannan birni, ya ce mini sunansa Hannadu, yana daga cikin yankin ƙasar Sin. Ya hada ni da Wazirinsa domin ya nuna mini gari. 

Muka zagaya da Waziri ko'ina cikin gari, ya gaya mini cewa, al'ummar farko da ta zauna wannan birni ba musulmi ba ne, sun kasance masu bautar wuta, don haka Allah ya yi fushi da su, ya mayar da su duwatsu. Na zauna a wannan birni tsawon wata guda, ban taɓa ganin wani birni mai yawan bishiyoyi da 'ya'yan itace ba kamar wannan birni.

Wata rana ina zaune a bakin teku ina shan iska, sai ga wani mutum ya zo wurina bisa ingarman doki. Ya dube ni ya ce, "Ba kai ne Abu Muhammad Kasala ba?"

Na amsa masa, "Ni ne."

Ya ce, "Kada ka ji tsoro, labarin alherinka ya iske mu."

Na tambaye shi, "Wane ne kai?"

Ya ce mini, "Ni ɗan uwan farin macijin nan ne da ka taimaka. Da sannu za mu saka maka da alherin da ka aikata mana." Ya cire rigarsa ɗaya ya ba ni, ya ce, "Karɓi wannan riga ka sanya, kada ka ji tsoron kome. Aljanin da ya ƙone tare da kai bawanmu ne. Tashi mu tafi yanzu in kai ka Birnin Tagulla."

Na karɓi taguwa na saka, ya aza ni bisa kuturin dokinsa, ya sukwane shi, muka tafi kamar iska. Cikin dan ƙanƙanin lokaci sai na gan mu a cikin rairayin hamada. Aljani ya ja linzamin doki ya tsaya, ya ce mini in sauka. Bayan na sauka sai ya nuna mini wasu tsaunuka guda biyu can daga nesa. Ya ce, "Ka tafi zuwa ga waɗancan tsaunuka, za ka ga hanya a tsakaninsu. Ka shiga ta wannan hanyar za ka hangi Birnin Tagulla a gabanka. Ka jira a wurin, kada ka shiga cikin birnin sai na zo na sanar da kai ƙa'idojin da za ka bi." 

Na ce, "To."

Na kama hanya na nufi tsaunukan nan, na ga hanya ta bi ta tsakaninsu, na bi ta. Ina shigewa ta hanyar sai na hangi katangar birnin wadda aka gina da tagulla. Na je gun katangar na yi ta zagaya ta amma ban ga ƙofar shiga ba. Daga nan sai ga aljanin nan ɗan uwan maciji ya zo wurina, yana riƙe da wata takobi ta zinariya, an zane dukkan jikinta da ɗalamusai. Ya miƙa mini takobi ya ce idan ina rike da ita babu mahaluƙin da zai cuce ni. Ya yi mini fatar samun nasara, sai ya ɓace.

Aljanin nan bai daɗe da tafiya ba, sai na riƙa jin hayaniya da hargowa. Ban ankara ba sai na gan ni a tsakiyar wasu aljanu masu ɗan ƙaramin kai kamar ƙodago, da idanunsu a kan kirji. Suka tambaye ni, wanene ni? Na kwashe labarina na gaya musu. Sai suka ce mini, "Yarinyar da kake nema tana cikin wannan birni tare da maridi, amma ba mu san abin da ya yi mata ba. Mu kuma 'yan uwan farin maciji ne, wanda ka taimaka."

Suka nuna mini wata ƙorama wadda ruwanta ke gudu, suka ce, "Ka bi ruwan waccan ƙoramar, za ka ga hanyar da ruwan ke shiga cikin birni, ka bi ta wannan hanyar ka shiga cikin birnin."

Na tafi ga ƙorama, na riƙa bin ruwanta har na iso ga wani rami inda ruwan ke shiga, na shiga cikin ramin, na bi tsawonsa, sai ga ni a tsakiyar birni, a cikin lambu. Na ga yarinyar zaune bisa wani gado na alfarma wanda aka yi da zinariya ƙarƙashin wata laima. Dukkan itatuwan da ke cikin wannan lambu na zinariya ne, 'ya'yansu kuma nau'i-nau'i ne na ma'adinai. Wasu da 'ya'yan lu'ulu'u, wasu da na azurfa, wasu da na jauhari.

Yayin da yarinya ta gan ni, sai ta yi ajiyar zuciya, ta gaishe ni da harshe mai daɗi, ta ce, "Ya shhugabana, yaya aka yi ka shigo wannan birni?"

Na gaya mata dukkan abin da ya faru. Ta ce mini, "Ka sani ya shugabana, saboda tsananin son da wannan maridi ke yi mini, ya kwashe dukkan sirrinsa ya faɗa mini. Domin yana ganin babu wani mahaluki da zai iya shigowa wannan birni, balle in gan shi har in faɗa masa wannan sirri."

Ta ci gaba da cewa, "Ya gaya mini cewa, akwai wani sihiri wanda duk ya mallake shi zai iya lalata wannan birni. Sihirin na a jikin wani ungulu na baƙin ƙarfe, wanda yake ajiye a cikin wancan gidan." Ta nuna mini gidan. Ta ci gaba da cewa, "wanda duk ya mallaki wannan tsuntsu, to, dukkan ifiritai za su zama masu biyayya ga umurninsa. Maza ka tafi ka ɗauki wannan ungulu, ka turara shi da miski a cikin tasa. Za ka ga hayaƙi na tsahi, da zarar hayaƙi ya tashi dukkan ifiritai za su taho zuwa gare ka, babu ɗayansu da zai yi saura bai zo ba. Idan suka haɗu sai ka umurce su da dukkan abin da kake so su yi maka, nan take za su aikata shi. Tashi maza ka tafi da yardar Ubangiji Maɗaukakin Sarki."

Na amsa mata, "Na ji, na karɓa." 

Nan take na zabura na nufi gidan nan da ta nuna mini, na shiga cikinsa na tarar da tsuntsun nan na baƙin ƙarfe. Na aikata kamar yadda yarinya ta ce, yayin da hayaƙi ya tashi, sai ga aljanu sun hadu, kamar fari don yawansu. Suka ɗauka gaba ɗaya, "Mun amsa kira ya shugabanmu. Me kake so mu yi maka?"

Na ce musu, "Ku ɗauro mini maridin da ya sace mini mata ya kawo ta wannan birni."

Suka ce, "An gama." 

Nan take sai duk suka ɓace. Jim kaɗan sai suka dawo suka ce mini sun cika aiki, na sallame su. Na tafi wurin matata na gaya mata abin da ake ciki. Na tambaye ta, ko za ta bi ni mu koma kasarmu? Ta ce idan ta zauna nan ta yi me. Na ɗauke ta muka fice daga cikin birnin ta hanyar da na shigo. Muna fitowa sai na ga aljanun nan masu ɗan ƙaramin kai, waɗanda suka nuna mini hanyar shiga birnin.

Na tambaye su, ya ya za a yi mu koma ƙasarmu. Suka yi mana jagora har muka zo bakin teku, suka saka mu cikin jirgi.

Jirgi ya yi ta tafiya da mu cikin kyakkyawan yanayi, kwanci tashi muka iso Birnin Basara. Na tafi da matata wurin mahaifinta. Yayin da 'yan uwanta suka gan ta, sai suka yi farain ciki, farin ciki mai yawa. Na zaro sihirtaccen tsuntsun nan, na turara shi da miski, nan take sai ga aljanu sun bayyana. Suka ka ce, Ga mu! Faɗi buƙatarka, yanzu mu biya maka ita."

Na ce musu su kwaso mini dukkan dukiyar da ke cikin Birnin Tagulla, ta zinariya, da azurfa, da jauhari, da lu'ulu'u, da duk wani abu mai amfani, su kai mini shi a cikin gidana. Cikin ƙibtawar ido suka kwashe komai na birnin suka jibge a gidana, ko allura ba su baro ba. Na ce su kawo mini maridin nan da suka ɗaure.

Da suka kawo shi gabana, na ce, "Ya la'ananne, me ya sa ka yaudare ni?" Na umurci aljanu su ɗaure shi a cikin battar tagulla. Suka ƙudundune shi a cikin ƙuƙuma, na kawo darma na liƙe bakin battar, na sa aljanu suka ɗauke ta suka jefa cikin bahar. Muka zauna ni da matata cikin jin daɗi da farin ciki.

Ya Halifa, ka ji yadda na tara dukiya, wadda ni kaina ban san adadinta ba, tana nan jibge a cikin gidana da ke Basara. Wannan kuma ba dabara ta ba ce ko wayo, sai dai kyauta daga Mai duka, wanda ke arzuta bawa ta inda ba ya zato. Yanzu haka idan kana da bukar kudi ko wani abu daban, ko menene, sai in sa aljanu su kawo maka shi cikin ƙibtawar ido.

Yayin da Halifa ya ji wannan labari na Abu Muhammad Kasala, ya cika da mamaki, matuƙar mamaki. Ya ce a ransa, "Haƙiƙa arziki rigar ƙaya ne, kowa da inda yake ɗebo nasa!"

Halifa ya yi masa kyauta ta alfarma, maimakon tsarabar da ya zo masa da ita. Ya karrama shi matuƙar karramawa, sa'annan ya sallame shi, ya koma birnin Basara. 

Wannan shi ne abin da ya zo mana, na daga hikayar Abu Muhammadu Kasala. Godiya ta tabbata ga Allah Maɗaukakin Sarki.

ƘARSHE.

Za mu kawo muku wata sabuwar hikayar mai ban mamaki, idan Allah ya kai mu ranar Laraba mai zuwa, in sha Allah.

Bukar Mada 
20/05/2023
This Document is compiled by 
Shuraihu Usman - 08140419490
YEAR of compilation - 2023;
Published to Taskarnovels.com.ng
An dauko wannan littafi daga shafin https://taskarnovels.com.ng ku ziyarci shafin na https://taskarnovels.com.ng domin samun kayatattun littatafan hausa kama daga kan na yake yake dana soyayya
        
 

        
Marubuci ko marubuciya zasu iya turo mana da littatafansu mu dora masu a shafinmu kyauta don masoyansu su rika Downloading a online,

 

Sannan marubuta zasu iya turo mana da tarihin rahuwarsu da tarihin rubutunsu, dama sharhin littatafansu don masoyansu su gani kuma su karu da hakan

Domin turo mana da littafi ko tarihin rayuwar marubuci ko marubuciya sai ayi mana magana ta whatssap da wannan nambar +2348140419490

 

A lura dakyau - kyauta muke saka littafi a shafinmu bama amsan ko sisin marubuci, duk wanda ya amshi kudinku da sunanmu babu ruwanmu, 

 

Alura dakyau - manazarta bama tura littafi ta private ku dena binmu private kuna neman mu tura maku littafi, duk mai bukatar littafi yaje website namu

 

Alura da kyau - Littatfanmu suna fitowa cikin manhajoji uku ne PDF,TXT da DOC amman munfi amfani da PDF da TXT masu amfani da wayar android ko tablet ko computer zai fi kyau ku riga dauko PDF da DOC 

 

Masu amfani da kananan wayoyi java ko mara java TXT zakuna zaba don shine daidai wayarku


This hausa novel was uploaded and downloaded from https://taskarnovels.com.ng
 
You can download more hausa novels there

Also you can send us your novel to upload it in our website for your fans to download it online

It is free we do not charge for uploading novel

Also if you are an Author be it online or Non online you can send us your biography including  your book summary,commentary and others via this number +2348140419490 its free we do not charge for our services 



Note that - we do not charge for our services we uploaded novels and posted biography free, any person that collect your money in our name is your fault do not blame us



Note that - pls readers stop calling us and be asking us to send you a novels we are not sending novels through whatssap or private our novels is public at any day, any time you can visits our site and download it



Note that - our ebooks came as PDF,TXT or DOC format but the popular format are PDF or TXT, those with android or tablet or pc we suggest you to download PDF or DOC
those with java phone or non-java phone we recommend you to download TXT 



This Novel is downloaded from https://taskarnovels.com.ng
to download more hausa novels visits our site at www.taskarnovels.com.ng 

For feedback and support

Facebook : https://facebook.com/taskarnovels

Twitter : https://twitter.com/taskarnovels

Telegram : https://t.me/taskarnovels 
